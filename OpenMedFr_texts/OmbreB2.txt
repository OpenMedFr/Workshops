#META#  TextURI         :: OmbreB2
#META#  DEAF            :: http://www.deaf-page.de/fr/bibl/bib99o.php#OmbreB2
#META#  TL              :: Ombre2
#META#  FEW        		
#META#  ARLIMA          :: https://www.arlima.net/no/234
#META#  Author          :: Jean Renart
#META#  AuthorBorn
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle       :: Le lai de l'Ombre
#META#  TextSubtitle  	
#META#  TextVols        :: 1
#META#  TextSubj        :: short
#META#	TextDom         :: lit
#META#	Translation     :: false
#META#	Collection
#META#	CollectionNo
#META#  TextDescARL     
#META#  TextDescVers    :: 8
#META#  TextDateARL     :: début du XIIIe siècle
#META#  TextDateAdj     :: d13
#META#	TextDateMin
#META#	TextDateMax
#META#  EdEditor        :: Bédier, Joseph
#META#  EdPlace         :: Paris
#META#  EdPublisher     :: Firmin-Didot
#META#  EdVol           
#META#  EdYear          :: 1913
#META#  EdPages         :: 1-50
#META#  MsBase          :: BN fr. 837
#META#  MsOther         :: B, C, D, E, F, G
#META#  MsNum           :: 7
#META#	MsDateARL
#META#	MsDateAdj
#META#	Form            :: v
#META#	Complete        :: true
#META#	NoWords         
#META#	NoLines
#META#	DialAuth
#META#	DialScribe
#META#  ScanURL         :: https://archive.org/details/lelaidelombre00jeanuoft
#META#  ScanURIOther  	
#META#  ArkID           :: ark:/13960/t04x5hv90
#META#  LccnID          
#META#  OclcID          
#META#  WebAuthor       :: Yero Niamadio
#META#  ORCIDWebAuthor  
#META#  WebReviewer      :: David Joseph Wrisley
#META#  ORCIDReviewer   :: orcid.org/0000-0002-0355-1487
#META#  MiscInfo        
#META#  CCLicense       :: CC BY-NC-SA 4.0 International


Folio40a
PageV01P001
Ne me vueil pas desaüser
De bien dire, ainçois vueil user
Mon sens a el qu'a estre oiseus.
Je ne vueil pas resambler ceus
Qui sont garçon por tout destruire,
Folio40b
Quar, puis que j’ai le sens d’estruire
Aucun bien en dit ou en fet,
Vilains est qui ses gas en fet,
Se ma cortoisie s’aoevre
A fere aucune plesant oevre
PageV01P002
Ou il n’ait ramposne ne lait.
Fols est qui por parole lait
Bien a dire, por qu'il le sache;
Et s’aucuns fel sa langue en sache
Par derriere, tout ce li doit,
Quar nient plus que je puis cest doit
Fere ausi lonc comme cestui,
Ne cuit je que on peüst hui
Fere un felon debonere estre,
Et miex vient de bone eure nestre
Qu’estre de bons, c’est dit pieça.
Par Guillaume qui depieça
L’escoufle et art un a un membre,
Si com li contes nous remembre,
Poez savoir que je di voir,
Et miex vient a un homme avoir
Eür que avoir ne amis:
Amis muert et on est tost mis
Fors de l’avoir, qui bien nel garde
Ou qui a fol le met en garde;
Mès celui qui le gaste et use
PageV01P003
Et après sa folie encuse
Qu’il l'a despendu sanz mesure,
Se d’iluec après s'amesure,
Si lait la folie qu’a fait
Et mesaventure li lait,
Eürs le ra tost mis en pris;
Et por ce l'ai je si empris
Que je vueil mon sens emploier
A bien dire et a souploier
A la hautece de l’eslit.
Mout par me torne a grant delit
Quant ma volentez est eslite
A fere ce qui me delite,
Une aventure a metre en rime.
L’en dit: Qui bien nage et bien rime,
Qui de haute mer vient a rive,
Qui a port de bien dire arrive,
Plus l’en proisent et roi et conte.
Or orrés par tens en cest conte
PageV01P004
Que dirai, s'anuis ne m’encombre,
En cest lai que je faz de l’Ombre.
Je di que uns chevaliers ere
En cele marche de l’Empiere
De Loheraine et d’Alemaingne.
Je ne cuit pas c’uns tels en maingne
De Chaalons jusqu’en Parçois
Qui si ait toutes a son chois
Bones teches comme cil ot.
De maintes en tret au fil Loth,
Gavain, si comme nous dison;
Mès nus n’oï onques son non,
Ne je ne sai se point en ot.
Proece et cortoisie l'ot
PageV01P005
Eslit a estre sien demaine.
De la despensse qu’il demaine
S’esmerveillent tuit si acointe.
Ne trop emparlé ne trop cointe
Nel trovissiez ne de ruistece.
Il n’ert mie de grant richece,
Mès il se sot mout bien avoir;
Bien sot prendre en un lieu l’avoir
Et metre la ou point n’en ot.
Pucele ne dame n’en ot
Parler qui mout ne l’aint et prist,
N’onques a nule ne s’en prist.
Bien a certes qu’ll n’en fust bien,
Quar il estoit sor toute rien
Et frans et dous et debonere.
Quanques chascuns en vousist fere
En peüst fere entor ostel;
Mès aus armes autre que tel
Le trovissiez que je ne di:
Estout et ireus et hardi,
PageV01P006
Quant il avoit l’elme en son chief.
Bien sot un renc de chief en chief
Cerchier por une jouste fere.
A ce ot torné son afere
Li chevaliers dont je vous di
Qu’il vousist que chascun lundi
Qu'il estoit qu’il en fussent deus,
N’onques chevaliers ne fu teus,
Si peniu d'armes qu'il estoit.
Ce n'est mie cil qui vestoit
Sa robe d’esté a yver.
Plus donoit il et gris et ver
C’uns autres de dis tans d’avoir,
Et toz jors veut o lui avoir
Set compaignons ou cinc au mains,
Ne ja riens ne tenist aus mains,
S’on le vousist, que on n’eüst.
Deduit d’oisiaus, quant lui pleüst,
Ama, que je ne mespris mie.
PageV01P007
Il sot d’eschés et d’escremie
Et d’autres geus plus que Tristans.
Mout bon may ot un bien lonc tans
Folio40d
Et mout se fist amer aus genz.
Il ert de cors et de braz genz
Et frans et legiers et isniaus,
Si ert encor plus preus que biaus:
Tout ce doit bien chevaliers estre.
Amors, qui se fet dame et mestre
De ceus dont ele est au deseure,
En cel bon point li corut seure,
Qu’ele vout avoir le treü
Del grant déduit qu’li a eü
De mainte dame en son eage,
Ne aine service ne hommage
Ne l’en fist, entrues qu’il li lut,
Por ce qu’ll ne se reconnut
A son homme n’a son baillieu,
Se li fist en tans et en lieu
Sentir son pooir et sa force.
Onques Tristans, qui fu a force
Tondus comme fols por Yseut,
PageV01P008
N’ot le tiers d’ahan com cil eut
De si qu’il en ot sa pais fete.
Ele li ot saiete trete
Par mi le cors jusqu’au penon:
La grant biauté et le douz non
D’une dame li mist el cuer.
Or li covint a geter puer
Toutes les autres por cesti.
De maintes en avoit parti
Son cuer, que nule n’en amoit,
Mès or set,il sanz doute et voit
Qu’il li covient tout metre ensamble
Por celi servir qui li samble
Li rubis de toutes biautez.
Li sens, la deboneretez,
La grant douçor de son cler vis
Li est, ce li est bien avis,
Devant ses iex et jor et nuit.
Il n’est joie ne li anuit,
Fors seul li penssers a cesti.
De tant li a bon plet basti
Amors qu'i le connissoit bien,
N’onques nule si plesant rien
Qui fame fust n’avoit veüe,
PageV01P009
Ce dist, et s’en trait sa veue
A garant qu'il dist verité:
"Ahi!" fet il, "tante averté
Ai fet de moi et tant dangier!
Or veut Diex par cesti vengier
Celes qui m’ont seules amé.
Certes mar ai mesaesmé
Folio 41
Ceus qui d’amors erent souspris:
Or m’a Amors en tel point mis
Qu’ele veut que son pooir sache.
Onques vilains qui barbiers sache
Les denz ne fu si angoisseus."
Ce pensse et dit, quant il est seus,
Ne ja, son vuel, ne feïst el,
N’onques mès en si trés cruel.
Point ne fu comme Amors l'a mis.
"Las!" fet il, "se je sui amis,
Que sera ce se n’est m’amie?
Ce ne sai je ne ne voi mie
Comment je puisse vivre un jor.
Deduis d’errer ne de sejor
PageV01P010
Ne me puet mon cuer solacier.
Or n’i a fors de tenir chier
Ceus qui la vont ou ele maint,
Quar por ce fere ont eü maint
De lor amor joie et solas.
Quar m’eüst ceste fet un las
De ses .II. braz entor mon col!
Toute nuit songe que l’acol
Et qu’ele m’estraint et embrace.
Li esveilliers me desembrace
En ce qui plus me delitast;
Lors quier par mon lit et atast
Son biau cors qui m’art et esprent;
Mès, las! qui ne trueve ne prent;
C’est avenu moi et maint autre
Mainte foiz. Or ne puet estre autre:
Aler ou envoier m’estuet
Proier, puis qu’autre estre ne puet,
Qu’ele ait de moi merci en fin
Et que, por Dieu, ainz que je fin,
Qu’ele ait pitié de ma destrece
Et que, par sa grant gentillece,
Qu’ele me gart et vie et sens.
Elle i avroit un mains des suens
PageV01P011
S’ele souffroit que je périsse,
S’est bien droiz que de son cuer isse
Douçors, et pitiez de ses iex.
Mès je cuit qu’il me venist miex
Li alers que se g’i envoi.
L’en dit: "N’i a tel comme soi",
Ne nus n’iroit si volentiers.
Pieç’a c’on dist que li mestiers
Aprent l’omme et la grant soufrete.
Puis que g’i ai reson atrete,
Il n’i a se de l’aler non
Dire qu’ele a en sa prison
Mon cuer, qui de gré s’i est mis;
Ja, devant qu’il ait non amis,
Folio41b
N’en quiert eschaper por tristrece.
Gentelises, pitiez, larguece
Le devroit a ce esmovoir."
Il s’est atornez por movoir,
Soi tiers de compaignons sanz plus.
Ne sai que vous deïsse plus:
Il monte, et vallet jusqu'à .VI.
Il chevauche liez et penssis
En son penser et en sa voie;
PageV01P012
Ses compaignons oste et desvoie
De la voie de son pensser,
Qu’il ne s’en puissent apensser
En la reson de son voiage.
Il dist qu’il chevauche a grant rage,
Celant son pensser souz sa joie,
Tant qu’il vindrent a la monjoie
Du chastel ou cele manoit.
Fet li sires quis i menoit:
"Veez com cil chastiaus siet bien!"
Il nel disoit pas tant por rien
Qui montast aus fossez n’aus murs,
Mès pour savoir se ses eürs
L’avroit encor si amonté
Qu’il parlaissent de la biauté
La dame qu’il aloit veoir.
Font il: "Vous en devez avoir
Grant honte, quar mal avez fet,
PageV01P013
Qui ainçois nous avez retret
Le chastel que la bele dame
Dont chascuns dit bien qu’el roiame
N’a si cortoise ne si bele.
Or tout quoi!" font il, "quar se ele
Savoit com vous avez mespris,
Il vous vendroit miex estre pris
Aus Turs et menez en Chaaire!"
Il dist en sozriant: "Hé! caire,
Seignor, por Dieu, or belement!
Menez me un poi mains durement,
Quar je n’i ai mort deservie.
Il n’est citez dont j’ai envie
Ne chastiaus, se de cesti non.
Je voudroie estre en la prison
Salahadin .V. anz ou .VI.,
Par si que il fust miens, assis
Si comme est, s’en fusse seürs.
— Et quanqu’il a dedenz les murs,"
Font cil, "si en seriez trop sire."
Il n’entendent pas a cel dire
PageV01P014
Le sofisme qu’il lor fesoit;
Li bons chevaliers nel disoit
Folio41c
Se por oïr non qu’il diroient.
Il lor demande s'i l’iroient
Veoir. "Que feriemes nous donques?"
Font il. "Chevaliers ne doit onques
Trespasser ne chemin ne voie
Ou bele dame ait qu’il nel voie."
Fet il: "Je m’en tieng bien a vous
Et si le lo et vueil que nous
I alons, quant resons l'aporte."
Atant guenchissent vers la porte
Chascuns le regne del destrier.
Criant: "Aus dames, chevalier!"
(A tel voiage tel tençon).
Sor frain s’en vont a esperon,
Tant qu'il vindrent a la ferté.
Il ont le premier baile outré,
Clos de fossez et de palis.
PageV01P015
Li sire avoit devant son vis
Torné son mantel en chantel
Et sorcot herminé trop bel
De soie en graine et d’escuiriex.
Autretel avoit chascuns d’eus
Et chemise ridee et blanche
Et chapel de flors et de venche
Et esperons a or vermeus.
Je ne sai que il fussent miex
Plesanment vestu por l’esté.
Il ne sont nul [l]iu aresté
Dusqu’au perron devant la sale.
Chascuns vallès encontre avale
Aus estres par fine reson.
Li seneschaus de la meson
Les vit descendre en mi la cort;
D’une loge ou il ert s’en cort
Dire a sa dame la novele
Que cil le vient veoir que ele
PageV01P016
Connoissoit bien par oïr dire;
N’en devint pas vermeille d’ire,
Ainz. li vint a mout grant merveille.
Desus une coute vermeille
Avoit lués droit esté trecie.
Ele s’est en estant drecie,
La dame de très grant biauté.
Ses puceles li ont geté
Au col un mantel de samis,
Avoec la grant biauté qu’a mis
Nature en li. En son encontre,
Que qu’ele veut aler encontre,
Cil se hastent tant del venir
Qu’ainçois qu’ele peüst issir
Fors de la chambre, i sont entré.
Au samblant que lor a moustré
Li est il bel de lor venue;
De tant poi comme ele ert venue
Folio41d
Encontre aus, se font il mout lié.
Un chainsse blanc et deliié
Ot vestu la preus, la cortoise,
PageV01P017
Qui traïnoit près d’une toise
Après li sor les jons menuz:
"Sire, bien soiez vous venuz,
Et vo compaignon ambedui,"
Fet cele qui bon jor ait hui,
Qu’ele est bien digne de l’avoir.
Si compaignon li distrent voir
Que n’ert pas dame a trespasser.
Sa biautez les fet trespensser
Toz .III., en lor salu rendant.
Ele prent par la main, riant,
Le seignor, sel maine seoir;
Or ot auques de son voloir,
Quant delez li se fu assis.
Si compaignon sont bien apris:
Assis sont, ne lor firent cuivre,
Sus un coffre ferré de cuivre
Avoec .II. seues damoiseles.
Que qu’ll se delitent a eles
En demandant plusors aferes,
Li chevaliers n’i penssoit gueres
PageV01P018
A eus, ainz pensse a son afere;
Mès la gentiex, la debonere
Li set bien rendre par escole
Reson de quanqu’il l’aparole,
Qu’ele ert mout cortoise et mout sage.
Cil li met adès el visage
Ses iex por mirer sa biauté;
Mout les a bien pris a verté
Ses cuers, qui toz est en li mis,
Que, de quanqu’ il li ont promis,
Li tesmoingnent il ore bien
Qu'il ne li ont menti de rien:
Mout li plest ses vis et sa chiere.
"Bele très douce dame chiere,"
Fet il, "por qui force de cuer
Me fet guerpir et geter puer
De toutes autres mon pensser,
Je vous sui venuz presenter
Quanques je ai, force et pooir,
Si en puisse je joie avoir
Qu’il n’est riens nule que j’aim tant
Comme vous, se Diex repentant
Me lest venir a sa merci,
PageV01P019
Et por ce sui je venuz ci
Que je vueil que vous le sachiez
Et que gentelise et pitiez
Vous en praingne, qu'il est mestiers;
Folio 42
Quar, qui en feroit aus moustiers
Oroison, si feroit il bien,
Por ceus qui n’entendent a rien
S’a estre non leal ami.
— Ha! sire, por l’ame de mi,"
Fet ele, "qu’avez vous or dit?
— Se Diex me lest veoir lundit,
Dame," fet il, "je vous di voir.
Vous toute seule avez pooir
Sor moi, plus que fame qui vive."
La colors l’en croist et avive
De ce qu'il dist qu’ll est toz suens.
Après a dit par mout grant sens:
"Certes, sire, je ne croi mie
Que si preudom soit sanz amie
Com vous estes. Nus nel croiroit,
Vostre pris en abesseroit
Et si en vaudriiez mout mains.
Si biaus hom de braz et de mains,
PageV01P020
De cors et de toute autre rien,
Vous me savriiez ja mout bien
Par parole et par l’ueil a trere
La pene et ce que ne vueil fere
A entendre par verité."
Bien l’a en son venir hurté
Par parole et desfet son conte,
Si com cil qui m’aprist le conte
Le m'a fet por voir entendant.
Il se sueffre a mener tendant,
Qu’il n'estoit rien que tant amast.
S’une autre li mesaesmast,
Il s’en seüst bien revengier;
Mès il est si en son dangier
Qu’il ne l’ose de rien desdire.
Puis il recommença a dire:
"Ha! dame, merci, por pitié!
Vostre amors m’a fet sanz faintié
Descouvrir les maus que je sent.
Mout mal s’i acorde et asent
PageV01P021
Vostre parole et vos biaus iex,
Qui m’acueillirent jehui miex
Au venir, et plus plesaument;
Et sachiez bien certainement
Que cortoisie fu qu’il firent,
Quar dès lors que il primes virent,
N’en virent nul, ce est la somme,
Qui si se vousist a vostre homme
Tenir com je vueil sanz faintise,
Douce dame, vo gentelise,
Quar le vous plese a otroier!
Retenez moi a chevalier
Et, quant vous plera, a ami;
Ainz que past .I. an et demi,
M’avrez vous fet si preu et tel
Et aus armes et a l’ostel
Et tant avrez bien en moi mis
Que li noms c’on apele amis,
Se Dieu plest, ne m’ert ja veez.
— Li cuidiers que vous en avez,"
PageV01P022
Fet ele après, "vous fet grant bien.
Je n’entendoie au regart rien
Se cortoisie non et sens;
Mès vous l’avez en autre assens
Noté comme fols, si m’en poise.
Se je ne fusse si cortoise,
Il m’en pesast ja mout vers vous.
Por c’est fole chose de nous,
Dames, qui sons mal parcevanz:
Quant cortoisie et biaus samblanz
Nous maine a cortoisie fere,
Lors cuident tout lor autre afere
Cil souspirant avoir trové.
Par vous l’ai je bien esprové:
Ansi l’avez vous entendu.
Miex vous venist avoir tendu
La fors une roi aus coulons,
Quar, se li anz estoit si lons
Et li demis com troi entier,
Ne savriez vous tant esploitier,
PageV01P023
Por rien que vous seüssiez fere,
Que je fusse si debonere
Envers vous com je fui orainz.
Li hom se doit bien garder, ainz
Qu’il se lot, de qui il le fet."
Or ne set cil, en dit n’en fet,
Qu’ilpuist fere ne devenir.
"Au mains ne puis je pas faillir,
Dame," fet il, "que j’ai esté.
Pitié et debonereté
A il en vous, n’en doutez mie,
N’onques ne failli a amie
Nus, en la fin, qui bien amast,
Si me sui mis en mer sanz mast,
Por noier ausi com Tristans.
Comment que j’aie esté lonc tans
Sires de ma volenté fere,
A ce ai torné mon afere
Que, se je n’ai merci anuit,
Ja mès ne cuit que il m’anuit
PageV01P024
Folio 42c
Nule, quant g’istrai de cesti:
Itel plet m’a mon cuer basti,
Qui en vous s'est mis sanz congié."
Un petit en fesant ris: "Gié,"
Fet ele, "aine mès tele n’oï!
Or puet bien demorer issi,
Puis que je voi que ce n’est gas.
Encore, par saint Nicolas,
Cuidoie que vous gabissiez.
— En nom Dieu, nés se vos fussiez
Une povre garce esgaree,
Bele gentiz dame honoree,
Ne m’en seüsse j’entremetre."
Riens qu’il puist dire ne prometre
Ne li puet a ce riens valoir
Que il puisse ja joie avoir
De li, si ne set qu’il en face.
PageV01P025
Li vermaus li monte en la face
Et les lermes du cuer aus iex.
Si que li blans et li vermiex
L’en moille contreval le vis.
Or est il bien la dame avis
Ne li fausse pas de covent
Ses cuers, ainz set bien que sovent
L’en semont il aillors qu’iluec.
Certes, s’or en plorast avoec
La dame, mout li feïst bien.
Ele ne cuidast ja por rien
Qu’ll deüst estre si destroiz.
"Sire," fet ele, "n’est pas droiz,
Par Dieu, que j’aim ne vous ne homme,
Que j’ai mon seignor et preudomme,
Qui mout me sert bien et honeure.
— Ha! dame," fet il, "a bone eure!
Par foi, ce doit il estre liez!
Mais se gentelise et pitiez
Vous prendoit de moi et franchise,
Ja nus qui d’amors chant ne lise
PageV01P026
Ne vous en tendroit a pior,
Ainz en feriez au siecle honor,
Se vous me voliiez amer:
A une voie d’outremer
En porriez l’aumosne aatir.
— Or me fetes de vous partir,
Sire," fet ele; "c’estroit lait;
Mes cuers ne me sueffre ne lait
Acorder en nule maniere;
Por ce s’est oiseuse proiere,
Si vos pri que vos en sofrez.
— Ha! dame," fet il, "mort m’avez.
Folio42d
Gardez nel dites mès por rien,
Mès fetes cortoisie et bien:
Retenés moi par un joiel,
Ou par çainture ou par anel,
Ou vous recevés un des miens,
Et je vous creant qu’il n’ert riens
Que chevaliers face por dame,
Se j’en devoie perdre l’ame,
Si m’aït Diex, que je ne face.
PageV01P027
Vo vair oeil et vo clere face
Me puet de mout poi justicier.
Je ai tout souz vostre dangier
Quanques je ai, force et pooir.
— Sire, je ne vueil pas avoir,"
Fet ele, "le los sanz le preu.
Bien sai c’on vous tient a mout preu
Et s’est pieça chose seüe.
Bien seroie ore deceüe,
Se or vous metoie en la voie
De m’amor et je n’i avoie
Le cuer: ce seroit vilonie.
Il est une grant cortoisie
D’issir fors de blasme, qui puet.
— Dire tout el vous en estuet,
Dame," fet il, "por moi garir.
Se vous me lessiiez morir
Sanz estre amez, ce seroit teche,
Se cil biaus vis plains de simplece
Estoit omecides de moi.
Il en covient prendre conroi
PageV01P028
Prochain en aucune maniere.
Dame de biauté et maniere
De toz biens, por Dieu, gardez i!"
Cil bel mot plesant et poli
Le font en un penssé cheïr
D’endroit ce qu’ele veut oïr
Sa requeste, s’en ot pitié,
Quar ne tint a point de faintié
Les souspirs, les lermes qu’ilpleure,
Ainz dist que force li cort seure
D’Amors, qui tout ce li fet fere,
Ne que ja mès si debonere
Ami n’avra, se n’a cestui;
Mès ce que onques mès fors hui
N’en parla, li vint a merveille.
Avoec cel penssé la traveille
Resons, qui d'autre part l’oppose
Qu’ele se gart de fere chose
Dont ele se repente au loing.
A celui qui ert en grant soing
Du pensser ou ele ert entree,
A mout bele voie monstree
PageV01P029
D’une grant cortoisie fere
Folio43
Amors, qui en tant maint afere
A esté sages et soutiex.
Entrues qu’ele estoit, la gentiex,
El pensser la ou ele estoit,
Cil tret erraument de son doit
Son anel, se li mist el suen.
De ce fist il un mout grant sen
Qu’il li desrompi son pensser,
Que ainc ne li lut apensser
De l’anel qu’ele ot en son doit.
A ce qu’ele mains se gardoit,
"Dame," fet il, "a vo congié!
Sachiez que mon pooir et gié
Est tout en vo commandement."
Il se part de li esraument,
Et si compaignon ambedui;
Nus ne set l’achoison, fors lui,
PageV01P030
Por qu’il s’en est ainsi partis.
Il est souspiranz et penssis
Venuz a son cheval, si monte,
Et cele a cui le plus en monte
De lui remetre en sa leece:
"Iroit s’en il a certes? Qu’est ce?
Ce ne fist onques chevaliers!
Je cuidaisse c’uns anz entiers
Li fust assez mains lons d’un jor,
Mès qu’il fust o moi a sejor,
Et il m’a ja si tost lessie!
Ahi! se m’i fusse plessie
Vers lui de parole ou de fez!
Por les faus samblanz qu’il m’a fez
Doit l’en mès tout le mont mescroire.
Qui por plorer le vousist croire
Ne por fere ses faus souspirs,
Si me conseut li Sainz Espirs,
Por ice n’i perdist il rien.
Nus ne guilast ore si bien
Ne si bel, c’est ore du mains."
Atant envoie vers ses mains
PageV01P031
Un regart, si choisist l’anel.
Toz li sans jusqu’el doit manel
Et jusqu’el pié li esfuï,
N’onques si ne s'esvanuï,
Ne n’ot de rien si grant merveille.
La face li devint vermeille,
Puis devint trestote empalie.
"Qu’est ce?" fet ele, "Diex aïe!
Ne voi je l’anel qui fu suens?
De tant sui je bien en mon sens
Que jel vi orainz en son doit.
Ce fis mon," fet ele; "et que doit?
Et por qoi l’a il el mien mis?
Ja n’est il mie mes amis
Et si pens je qu’ll le cuide estre.
Or est il, par Dieu! plus que mestre
De cest art, ne sai qui l’aprist.
Et comment vint ce qu’ll me prist?
PageV01P032
A ce que je ere si prise
Que je ne m’en sui garde prise
De l'anel qu’ll m’a el doit mis,
Or dira qu’ll est mes amis.
Dira il voir? Sui je s’amie?
Nenil, quar ce seroit folie;
Certes, por noient le diroit!
Ainz li manderai orendroit
Que il viengne parler a mi,
S’ll veut que jel tiengne a ami,
Se li dirai qu’ll le repraingne.
Je ne cuit pas qu’ll en mespraingne
Vers moi, s’ll ne veut que jel hace."
Atant commande c’on li face
Venir un vallet tout monté.
Ses puceles l’ont tant hasté
Qu’il i est venuz toz montez.
"Amis," fet ele, "or tost, hurtez!
Poingniez après le chevalier!
Dites lui, si comme il a chier
M’amor, qu’ll ne voist en avant,
Mès viengne arriere maintenant
PageV01P033
Parler a moi de son afere.
— Dame," fet il, "je cuit bien fere
Vostre message dusqu’en son."
Atant s’en part a esperon
Après le chevalier, poingnant,
Qui amors aloit destraingnant
Por celi qui l’envoie querre.
En mains d'une liue de terre
L’a il ataint et retorné.
Sachiez qu’il, se tint a buer né
De ce qu’on l’avoit remandé;
Mès n’a pas au mès demandé
Por qoi on remandé l’avoit.
Li aniaus qu’ele avoit el doit
Ert l’achoisons del remander.
Ce li fist son oirre amender,
Quar tart li est qu’ll le revoie.
Li escuiers s’est en la voie
Del retor de lui acointiez.
PageV01P034
E! Diex! comme il en par fu liez
Del retorner, se por ce non
Qu’il estoit en grant soupeçon
Folio43c
C’on ne li vueille l’anel rendre!
Il dist qu’il s'iroit ainçois rendre
A Cistiaus qu’il le repreïst.
"Ne cuit pas qu’ele mespreïst
Envers moi," fet il, "de tele oevre."
La joie del retor li cuevre
Le penssé dont il est en doute.
Il est venuz a tant de route
Comme il ot vers la forterece.
La dame, qui en grant destrece
Estoit seur son cors deffendant,
Ist de la sale descendant
Pas por pas aval le degré;
Porpensseement et de gré
Vint en la cort por li deduire.
En son doit vit l’anelet luire
Qu’ele veut rendre au chevalier.
"S’il m’en fet ja point de dangier,"
PageV01P035
Fet ele, "et il nel veut reprendre,
Por ce ne l’irai je pas prendre
Par ses biaus chevex. Se je puis,
Ainz le menrai ja sor cel puis,
Si parlerai iluec a lui;
S’il nel veut prendre sanz anui,
Je romperai ci la parole.
Comment? Je n’ere pas si foie
Que je le gete en mi la voie,
Mès en tel leu c’on ne le voie:
Ce ert el puis, n’est pas mençonge.
J a puis n’en ert plus que d’un songe
Chose dite qui me messiece.
Dont n’ai je ore esté grant piece
O mon seignor sanz vilonie?
Se cis par sa chevalerie
Ou par souspirer devant mi
Veut ja que jel tiengne a ami
A cest premerain parlement,
Il l’avroit ainçois durement
Deservi, se jel devoie estre."
Atant est cil entrez en l’estre,
PageV01P036
Qui de tout ce ne se prent garde.
Il voit celi que mout esgarde
Volentiers aler par la cort.
Il descent lués et vers li cort,
Si com chevaliers fet vers dame.
Si dui compaignon ne nule ame
De l’ostel ne li font anui.
"A foi! Bone aventure ait hui
Ma dame, a cui je sui et iere!"
Ne l’a ore en autre maniere
Folio43d
Ferue del poing lez l’oïe.
Ele a hui mainte chose oïe
Qui mout li touche près del cuer.
"Sire," dist ele, "alons la fuer
Seoir sor cel puis por deduire."
Il n’est chose qui li puist nuire,
Ce dit, puis que l’aqueut si bel;
Bien cuide avoir par son anel
Conquise s’amor et sa grace;
Mes n’est encor preu en la nasse,
Por qoi il se doie esjoïr:
PageV01P037
Ainz qu’il peüst lez li seïr,
Ot il chose qui li desplest.
"Sire," fet ele, "s’ll vous plest,
Dites moi, la vostre merci,
Cest vostre anel que je voi ci,
Por qoi le me lessastes ore?
—	Douce dame," fet il, "encore
Quant m’en irai, si l’avrez vous.
Je vous dirai, ce sachiez vous,
Si nel tenez pas a faintié:
De tant vaut il miex la moitié
Qu’il a en vostre doit esté.
S’il vous plesoit, en cest esté
Le savroient mi anemi,
Si vous m’aviiez a ami
Reçut, et je vous a amie.
— En non Dieu, ce n’i a il mie,"
Fet ele, "ainçois i a tout el.
Ja puis n'istrai de cest ostel,
Si m’aït Diex, se morte non,
Que vous avrez ne cri ne non
PageV01P038
De m’amor, por rien que je voie.
Vous n’en estes preu en la voie,
Ainz en estes mout forvoiez.
Tenez, je vueil que vous aiez
Vostre anel, que je n’en ruis mie.
Ja mar me tendrez a amie
Por garde que j’en aie faite."
Or se despoire, or se deshaite
Cil qui cuidoit avoir tout pris.
"Mains en vaudroit," fet il, "mes pris,
Se c’est a certes que je oi.
Onques mès nule joie n'oi
Qui si tost nie tornast a ire.
— Comment donques," fet ele, "sire,
Avez i dont anui ne honte
De moi, a cui noient ne monte
Vers vous d’amors ne de lingnage?
Je ne faz mie grant outrage
Folio44
Se je vous vueil vostre anel rendre.
Il le vous covient a reprendre,
Quar je n’ai droit au retenir,
Puis que je ne vous vueil tenir
A ami, quar je mesferoie.
PageV01P039
— Diex," fet il, "se je me feroie
D’un coutel trés parmi les cuisses,
Ne me feroie teus anguisses
Comme ces paroles me font.
Mal fet qui destruit et confont
Chose dont l’en est au deseure.
Trop m’i cort force d’amors seure
Por vous et met en grant destrece.
Chose n’est qui a ce me mece
Nule del mont que jel repraingne.
Ja Diex, a foi! puis ne me praingne
A bone fin que jel prendrai!
Mes vous l’avrez et si lerai
Mon coer avoec en vo servise,
N’il n’est riens qui a vo devise
Vous serve si bien ne si bel
Comme entre mon cuer et l’anel."
Fet ele: "N’en parlez vous onques,
Quar vos en perderiez adonques
PageV01P040
M’acointance et ma feauté,
Se vous contre ma volenté
Me voliez fere a vous entendre.
Il le vous covient a reprendre.
— Non fet. — Si fet, la n’a que dire,
Ou vous estes mout plus que sire,
Se vostre anuis a ce m’esforce
Que vous le me vueilliez a force,
Maugré mien, fere retenir.
Tenez! — Ja mès nel quier tenir.
— Si ferez. — Je non ferai voir.
— Volez le me vous fere avoir
A force? — Naie, bele amie;
Bien sai tel pooir n’ai je mie,
Ce poise moi, si m’aït Diex!
Ja puis vilonie ne deuls
Ne m’avendroit, c’est ma creance,
Se vous en un poi d’esperance
Me metiez por reconforter.
— Vous porriez ausi bien hurter
A cel perron le vostre chief
PageV01P041
Que vous en venissiez a chief;
Si loque vous le repraingniez.
— Il semble que vous m’apraingniez,"
Fet il, «a chanter de Bernart.
Je me leroie ainz une hart
Folio44b
Lacier el col quel repreïsse."
Ne sai que je vous en feïsse
Lonc plet: au reprendre n’a rien.
"Sire," fet ele, "or voi je bien
Que ce vous fet fere enresdie,
Quant parole que je vous die
Ne vous puet au prendre mener.
Or vous vueil je aconjurer:
Par cele foi que moi devez,
Vous proi que vous le reprendez,
Si chier com vous avez m’amor."
Or n’i a il en ceste error
PageV01P042
Tor c’un seul, qu’il ne li coviegne
A reprendre ou qu’ele nel tiegne
A desleal et a gengleus.
"Diex!" fet il, "li quels de ces .II.
M’est or partis li mains mauvais?
Or sai je bien, se je li lais,
Qu’ele dira je ne l’aim mie.
Qui tant estraint crouste que mie
En saut, ce est par grant destroit.
Cil seremenz m’a si destroit
Que li lessiers ne m’i est preus,
Ainçois cuit je que li miens preus
Et m’onors i soit au reprendre,
Se je ne vueil de mout mesprendre
Vers ma douce dame honorée,
Qui s’amor m’a aconjuree
Et la grant foi que je li doi.
Quant je l’avrai mis en mon doi,
PageV01P043
Si sera il siens ou il iert.
Se je faz ce qu’ele me quiert,
Je n’i puis avoir s’onor non.
N’est pas amis qui dusqu’en son
Ne fet la volenté s’amie,
Et sachiez que cil n’aime mie
Qui rien qu’il puist en lest a fere.
Je doi atorner mon afere
Del tout a son commandement,
Quar il ne doit estre autrement
S’a la seue volenté non."
Il nel nonma pas par son non,
Quant il dist: "Dame, jel prendrai
Par covent que je en ferai
Après la vostre volenté
La moie, encor ait il esté
En cel doit que je voi si bel.
— Et je vous rent donques l’anel,
Par covent que vous l’en faciez."
N’ert enviesis ne esfaciez
PageV01P044
Folio44c
Li sens del gentil chevalier;
Toz esprendanz de cuer entier,
Le prist tout porpensseement,
Si le regarde doucement,
Au reprendre dist: "Granz merciz!
Por ce n’est pas li ors noirciz,"
Fet il, "s’il vient de cel biau doit".
Cele s’en sozrist, qui cuidoit
Qu'il le deüst remetre el suen;
Mès il fist ainz un mout grant sen,
Qu’a grant joie li torna puis.
Il s’est acoutez sor le puis,
Qui n’estoit que toise et demie
Parfonz, si ne meschoisi mie
En l’aigue, qui ert bele et clere,
L’ombre de la dame qui ere
La riens el mont que miex amot.
"Sachiez," fet il, "tout a un mot.
Que je n’en reporterai mie,
Ainz l'avera ma douce amie,
PageV01P045
La riens que j’aim plus après vous.
— Diex!" fet ele, "ci n’a que nous:
Ou l’avrez vous si tost trovee?
— Par mon chief, tost vous ert moustree
La preus, la gentiz qui l’avra.
— Ou est? — En non Dieu, vez le la,
Vostre bel ombre qui l'atent".
L’anelet prent et vers li tent.
"Tenez," fet il, "ma douce amie;
Puis que ma dame n’en veut mie,
Vous le prendrez bien sanz meslee."
L'aigue s'est un petit troublée
Au cheoir que li aniaus fist,
Et, quant li ombres se desfit:
"Veez," fet il, "dame, or l’a pris.
Mout en est amendez mes pris,
Quant ce qui de vous est l’en porte.
Quar, n’eüst il ore huis ne porte
La jus, si s’en vendroit par ci,
Por dire la seue merci
De l’onor que fete m’en a."
E! Diex, si buen i assena
A cele cortoisie fere!
Onques mès rien de son afere
Ne fu a la dame plesanz;
PageV01P045
Toz reverdiz et esprendanz
Li a geté ses iex es suens.
Mout vient a homme de grant sens
Qu’il fet cortoisie au besoing.
"Orainz ert de m’amor si loing
Folio44d
Cis hom, et ore en est si près!
Onques mès, devant ne après,
N’avint, puis qu’Adam mort la pomme,
Si bele cortoisie a homme;
Ne sai comment il l’en membra.
Quant por m’amor a mon ombre a
Geté son anel enz el puis,
Or ne li doi je ne ne puis
Plus veer le don de m’amor.
Ne sai por qoi je li demor:
Onques hom si bien ne si bel
Ne conquist amor par anel
Ne miex ne dut avoir amie."
Sachiez qu’ele n’en bleça mie,
Quant ele dist: "Biaus douz amis,
Tout ont mon cuer el vostre mis
PageV01P047
Cist douz mot et li plesant fet
Et li dons que vous avez fet
A mon ombre en l’onor de moi.
Or metez le mien en vo doi.
Tenez, jel vous doing comme amie.
Je cuit vous ne l’amerez mie
Mains del vostre, encor soit il pire.
— De l’onor," fet il, "de l’Empire
Ne me feïst on pas si lié."
Mout se sont andui envoisié
Sor le puis de tant comme il peurent.
Des besiers dont il s’entrepeurent
Vait chascun la douçor au cuer.
Lor bel oeil ne getent pas puer
Lor part, ce est ore del mains.
De tel geu com l’en fet des mains
Estoit ele dame et il mestre;
Mès du geu qui or ne puet estre,
De celui lor couvendra bien.
PageV01P048
N’i covient mais baer de rien
Jehan Renart a lor afere;
S’il a nule autre chose a fere,
Bien puet son penssé metre aillors.
Quar puis que lor sens et Amors
Ont mis andeus lor cuers ensamble,
Del geu qui remaint, ce me samble,
Vendront il bien a chief andui;
Et or me tais atant meshui.
Ici fenist li Lais de l'Ombre.
Contez, vous qui savez de nombre.
§Explicit li Lais de l'Ombre.
